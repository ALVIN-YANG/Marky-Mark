# Inleiding
__Angst__ is een gevoel verbonden met dreiging van gevaar en onheil. Het onderscheid tussen normale en pathologische angst bij patiënten met een levensbedreigende ziekte wordt bepaald door de mate waarin het dagelijks functioneren wordt verstoord.

Er wordt onderscheid gemaakt tussen:
- __reactieve angst__: gevoelens van beklemming en vrees als reactie op dreigend onheil of gevaar
- __angststoornis door een somatische aandoening en/of een middel__: angst als direct gevolg van een lichamelijke ziekte of een geneesmiddel
- __(andere) angststoornissen (zijn meestal pre-existent)__: vormen van angst die een hoge lijdensdruk veroorzaken en/of continu aanwezig zijn en/of het dagelijks functioneren belemmeren

In de palliatieve fase gaat het met name om reactieve angst en angststoornissen door een somatische aandoening en/of een middel. Angst gaat vaak samen met depressie.

# Gevolgen
Uitingsvormen van angst kunnen zijn: moeheid, spanning, transpireren, hartkloppingen, kortademigheid, duizeligheid, frequente mictie, diarree, slikproblemen, rillingen, verhoogde prikkelbaarheid en slaapproblemen.

# Oorzaken
Reactieve angst kan uitgelokt worden door ziektegerelateerde, karakterologische en existentiële factoren. Wanneer de patiënt en zijn naasten zich realiseren dat het einde nadert, worden ze geconfronteerd met onzekerheden en existentiële vragen en spelen angsten voor het komende lijden, onzekerheid en verlies van controle, autonomie en waardigheid vaak een rol.
Een angststoornis door een somatische aandoening en/of een middel kan veroorzaakt worden door:
- pijn
- kortademigheid; hierbij staat de angst om te stikken vaak op de voorgrond
- metabole ontregeling, bijv. hypercalciëmie
- endocriene stoornissen: hyperthyreoïdie, carcinoïde tumoren, bijniertumoren
- hersentumoren of hersenmetastasen
- medicamenten, o.a. corticosteroïden, opioïden, bronchodilatatoren, methylfenidaat, antidepressiva, benzodiazepinen (paradoxale reactie), ß-blokkers, antiparkinsonmedicatie, metoclopramide, haloperidol, levomepromazine
- onttrekking van alcohol, benzodiazepinen, opioïden, nicotine
- koorts
- delier

# Diagnostiek
- anamnese en lichamelijk onderzoek
- gebruik van meetinstrumenten, bijv. het Utrecht Symptoom Dagboek en/of de Hospital Anxiety and Depression Scale (HADS(zie bijlage 1))
- evt. laboratoriumonderzoek of CT-scan hersenen
- evt. consult van een psycholoog of psychiater

# Beleid
Indien de angst binnen normale grenzen valt, stel de patiënt dan gerust. Angst wordt soms echter onvoldoende behandeld omdat het beschouwd wordt als een normale reactie en/of omdat gedacht wordt dat het niet behandelbaar is.

# Behandeling van de oorzaak
- behandeling van pijn, kortademigheid, koorts, delier, hypercalciëmie, endocriene stoornissen of hersenmetastasen
- aanpassing (dosisvermindering of staken) van medicatie
- bij onttrekking van medicamenten of nicotine: hervatten van medicatie resp. nicotinepleister

*Niet-medicamenteus*
- reactieve angst heeft vaak geen aparte behandeling nodig. Een luisterend oor geeft de patiënt al veel lucht en ruimte. Benoem dat gevoelens van angst normaal zijn in de situatie van de patiënt. Bespreek met de patiënt welke lichamelijke, psychische, sociale en existentiële factoren van invloed zijn op zijn angst en hoe hiermee omgegaan kan worden. Geef informatie over het te verwachten ziektebeloop
- zorg voor een veilige omgeving met aandacht voor onder- of overprikkeling
- bied ademhalings- en ontspanningsoefeningen aan.
- schakel zo nodig een fysiotherapeut of geestelijk verzorger in
- overweeg gedragsmatige en cognitieve interventies

*Medicamenteus*
- indien geen contra-indicaties voor benzodiazepinen: start met lorazepam 3 dd 0,5-2 mg, oxazepam 3 dd 5-10 mg of alprazolam 2 dd 0,25-1 mg
- indien niet voldoende effect of contra-indicaties voor benzodiazepinen: trazodon 25-100 mg a.n. of mirtazapine 7,5-30 mg a.n. als slaapmedicatie
- als alternatief: quetiapine 12,5-25 mg a.n., olanzapine 2,5-5 mg a.n. of haloperidol 0,5-2 mg a.n.
- bij angststoornis of een combinatie van angst en depressie: SSRI's, bijv. citalopram (2-20 mg dd) of sertraline

# Evaluatie
- door arts of verpleegkundige
- zo nodig meerdere gesprekken om de mate van angst en het beloop te vervolgen
- maak evt. gebruik van het Utrecht Symptoom Dagboek en/of de HADS
- minimaal wekelijks en zo nodig vaker
- bij onvoldoende effect: consult van een psycholoog, psychiater of geestelijk verzorger

__Laatst gewijzigd: 25-06-2009__